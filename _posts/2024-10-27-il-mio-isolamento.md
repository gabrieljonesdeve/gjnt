---
layout: post
title: Il mio isolamento!
lang: it
ref: il-mio-isolamento
categories: Gabriel Jones
tags: [gabriel, su-di-me]
---

Tutti ora mi conoscono come "onlygabbyme": Gabriel in politica, Gabriel l'animatore, Gabriel & Cico (nessuno), Gabriel "la scuola è tossica", ecc... Ma non sono sempre stato così! Anzi! Meglio se iniziamo dal 2018.

Nel 2018, io frequentavo la quarta elementare. In quel periodo, la mia vita era un mix di cambiamenti e incertezze. La situazione a scuola era strana: il piano di aula era cambiato, molti dei miei amici avevano cambiato scuola e, a casa, le cose si stavano muovendo in modi che non riuscivo a comprendere appieno. A questo si aggiunse la scoperta di essere DSA, un’etichetta che, sebbene fosse solo una parte di me, sembrava influenzare ogni aspetto della mia vita. Cominciai a provare difficoltà nel farmi nuovi amici e, paradossalmente, la mia “popolarità” cresceva. Ma lo dico tra virgolette, perché alla fine delle elementari la popolarità era molto diversa da come la immaginavo: potevi essere conosciuto nel tuo piano o in poche altre classi, ma non in tutta la scuola. Mi ritrovai in un limbo, incapace di distinguere le persone con cui volevo stare da quelle con cui non volevo.

Fu allora che trovai una soluzione, una forma di isolamento. Decisi di non cercare amicizie e di starmene per conto mio. Questa scelta mi portò a creare una barriera invisibile tra me e gli altri. Non c’era nessuno che potesse avere un “contatto” con me a scuola; mi ero allontanato da tutto e tutti. So che non è una cosa da consigliare, ma in quel momento sembrava l’unica via d’uscita. Non riuscivo ancora a “espormi”, a far sentire la mia voce.

Con il passare del tempo, cominciai a sentirmi sempre più solo, fino a perdere tutti a scuola. Non c’era nessuno che si avvicinasse a me; per me, era come se fossi invisibile. In quel periodo credevo fosse la cosa “migliore”; ritenevo che isolarmi potesse aiutarmi a “sopravvivere”. Così, per tutta la quarta elementare, nonostante fossi tra i più conosciuti della scuola e del ricreatorio, il mio isolamento aumentava. Durante il pomeriggio, passavo le mie ore in una stanzetta, a giocare o leggere da solo, lontano da qualsiasi interazione sociale.

Quando arrivò la quinta elementare, l’estate era stata bellissima; non avevo visto nessuno della mia scuola, un’assenza che, in un certo senso, avevo apprezzato. Tuttavia, l’inizio della nuova annata scolastica si rivelò traumatico. Incontrare nuovi docenti e compagni di classe, alcuni dei quali erano andati e altri che erano arrivati, mi gettò in uno stato di confusione. All’inizio della mia quinta, feci un incontro ravvicinato con l’influenza, il che mi portò a conoscere ancora meno i miei compagni. Nel primo quadrimestre, iniziai a lasciare in bianco le verifiche, al punto da non scrivere nemmeno il mio nome.

Ricordo che la maestra di religione, preoccupata per la mia situazione, voleva che scrivessi sulla verifica: “Sono Gabriel e mi rifiuto di fare questa verifica”, sperando di farmi convocare in dirigenza. Mamma mia, non sapeva che conoscevo meglio io la scuola di quanto conoscesse lei! Avevo imparato come navigare le dinamiche scolastiche senza finire in guai seri.

Durante quel primo periodo, trovai un modo per “nascondermi”. Stando in ultima fila, spostai il mio banco indietro, approfittando dello spazio vuoto di tre o quattro metri che si trovava dietro di me. Quello spazio non lo usavamo mai; i miei compagni preferivano uscire in corridoio a giocare. Così, giorno dopo giorno, indietreggiavo e indietreggiavo, fino a smettere di seguire le lezioni. Mi concentravo solo su quelle poche attività che riuscivo a tollerare: le lezioni in compresenza con un altro insegnante fuori dalla classe, l’arte e l’italiano quando si leggeva un racconto.

Il mio rendimento scolastico calò drasticamente. I voti scomparivano, così come il libretto, che si era perso sotto la mia ex libreria, e il diario, usato solo un paio di volte a settembre e poi abbandonato. Non ero un alunno “disagiato”, ero semplicemente perso, e l’unica soluzione che vedevo era l’isolamento scolastico. Mi allontanavo da compagni di classe, docenti e qualsiasi cosa riguardasse la scuola. Fino ad aprile, quando finalmente riuscii a salvare l’anno. Come? Grazie a un “gruppo di studio”!

Fu in quel momento che capii l’importanza di condividere le mie esperienze e di non chiudermi in me stesso. Questo nuovo approccio mi aprì a possibilità che non avrei mai immaginato. Ricominciai a costruire relazioni, a coinvolgermi e a comprendere che, nonostante le difficoltà, il contatto umano era fondamentale. E così, da quel periodo di isolamento, cominciò un viaggio che mi avrebbe portato a diventare il Gabriel che sono oggi: un ragazzo che cerca di portare la sua voce in contesti in cui prima si sentiva invisibile.

